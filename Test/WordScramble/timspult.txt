Kære talentfulde og dygtige Cap'ere.
Sidste gang Tim's Pult udkom var medio juli. Det er således ved at være to måneder siden, og da jeg denne gang har lidt mere på hjertet, er ”pulten” i dag lidt længere.
For at give dig en ide om, hvad der venter i denne udgave af pulten får du her mine headlines:

Lidt filosofi om planer 
Lidt filosofi om lederskab 
Lidt filosofi om "The Dogme Way of Doing Business Simple" 
Lidt perspektivering af vore tal år til dato 
... afslutningsvis en opfordring om at tilmelde dig efterårets fest!
Lidt filosofi om planer
Som jeg har sagt før kan vi ikke nedskære og spare os til succes: Det vi har brug for er at vende tilbage til profitabel vækst igen. 

Det kræver eksternt, at vi som leverandør er konkurrencedygtig hos vore kunder og internt, at vi er attraktive som arbejdsplads for vore medarbejdere. Derfor arbejder vi på højtryk for at sikre, at:

vi kan vinde flere opgaver og være succesfulde hos kunderne 
vi alle udnytter vort talent bedst muligt, og som følge deraf trives bedre med vort arbejde og vor arbejdsplads
En ingrediens i sådan en proces er ofte at etablere en plan – planen! 


Vor plan adresserer bl.a. følgende områder: Hvilke kunder vi vil sælge til, hvad vi vil sælge til forskellige kunder og kundegrupper, hvem der skal gøre det, hvordan vi sælger bedst muligt, samt hvordan vi sikrer, at vi er konkurrencedygtige på både produkt/ydelse og gennemførelse af leverancen. 


Vi er godt på vej til at have en sådan plan færdig, og flere af ingredienserne er løbende kommunikeret til jer. Vi er også opmærksomme på, at de fleste sikkert snart har et behov for at se tingene i en sammenhæng – så det kommer vi snart tilbage til.

Alle husker sikkert Egon Olsen fra Olsen banden – "jeg har en plan" – og alle husker sikkert også, hvordan det som oftest gik for ham.

Det faktum, at ingen planer holder – for der sker nemlig altid noget uforudset – kunne i teorien gøre det umuligt succesfuldt at udtænke og realisere store projekter, skabe veldrevne virksomheder, lede nationen eller gennemføre datterens/sønnens konfirmation. Når nu vi godt ved, at ingen planer holder, hvorfor så overhovedet have ulejlighed med at lave dem?

Fordi planer har den fordel, at man bliver klogere, mens man udarbejder dem. 


Planer er et godt værktøj, når man vil sikre sig, at en gruppe skal arbejde efter samme mål, og frem for alt være enige om vejen frem til målet. Planen kan således anvendes som rettesnor – blot skal man være opmærksom på, at der altid dukker noget uventet op.

Lidt filosofi om lederskab
Når nu ingen planer holder, er der kun ét forhold, som virkeligt kan sikre, at vi alligevel opnår succes med det vi vil. Vor evne til at navigere i nuet. Under sådanne navigationsmanøvrer er det vigtigt, at vi har jeres tillid og opbakning. Opbakning fra jer – som i det daglige gør forskellen, og dermed skaber succesen. Derfor er det vigtigt, at vi som ledere af virksomheden (på alle niveauer) evner at få jeres medspil og opbakning. Uden denne opbakning vil det naturligvis få katastrofale følger, at ingen planer holder. 

Som sagt er det af afgørende vigtighed, at vi – uanset vore planer – evner at navigere i nuet. Det input der skal til for at kunne gøre netop dét, kommer fra to kilder: Vore kunder og jer – vore medarbejdere.

Nedskæring af omkostninger, afvikling af diverse markedsføringskampagner, styrkelse af vore salgsindsatser og optimering af processer er alt sammen ting, der kortvarigt kan give os en konkurrencefordel – men som vore konkurrenter umiddelbart kan kopiere og iværksætte. Evner vi derimod at udvikle det særlige ledertalent, der giver os mulighed for at få jeres opbakning og loyalitet, vil vi konstant være i stand til at holde os på forkanten. 


Succesfuld ledelse er evnen til at fastholde kundefokus, og samtidig skabe vækst og udvikling for medarbejderne, for virksomheden og for lederen selv.

Et fingerpeg omkring hvor dygtige vi er til det – og hvor vore udviklingsområder er – vil vi få i dette års trivselsundersøgelse ("People Survey 2003"). Lad mig derfor opfordre jer, der ikke allerede har gjort det, til at give jeres input til kende – kun på basis af feedback kan vi dygtiggøre os.

Jeg ved godt, at der en vis usikkerhed på vor arbejdsplads i disse tider, men det skal vi jo evne at tackle i dialog med hinanden. Jeg håber at, dette års trivselsundersøgelse bekræfter, at vi gennem den løbende information vi giver på alle niveauer, den energi der er blevet lagt i opfølgning på sidste års trivselsundersøgelse, samt endelig de investeringer, der er foretaget i kompetenceudvikling m.v. giver sig udslag i en forbedring af trivselen – på trods af vore belægningsmæssige og økonomiske udfordringer.

Lidt filosofi om "The Dogme Way of Doing Business Simple"
En af hjørnestenene i vor plan er gennem fokus at skabe større enkelhed og styrke i vor forretning. Man kunne kalde det "simple business". Ved benhårdt at presse os selv til at fokusere på, hvad der er vigtigst, kan vi sikre at vi fokuserer energien og kræfterne. Prioriteringen kan blive klar, tydelig og kommunikérbar. Vi opnår bedre overblik, og dermed begår vi færre fejl. 
Det kræver selvfølgelig mod at vælge. For når man vælger, vælger man også noget fra. Erkendelsen af ikke at ville udføre en given aktivitet kan være svær at træffe, og gevinsten skulle gerne være et bedre resultat, der hvor fokus placeres.

Hvis vi er dygtige til at fokusere på de rigtige ting – det, der kan give os succes i markedet – vil det medføre, at der bruges mindre energi på at nå de samme resultater. Disse sparede kræfter kan vi så igen dirigere mod det som er væsentligst, så vi alt i alt kommer styrkede ud af en sådan proces.

Filminstruktøren Thomas Vinterbergs dogmemanifest blev formuleret på en halv time, og skrevet ned på bagsiden af en serviet: Håndholdt kamera, autentisk lys, original udsmykning, ingen special effects. Siden har denne særlige filmgenre gået sin sejrsgang kloden rundt, og igen sat Danmark på det internationale filmkort. Dogmefilmene er for mig en god illustration af fokus – disse film er udstyrsmæssigt enkle og autentiske – så der kan bruges flere kræfter på at formidle historien og filmens budskab. 

Jeg tror derfor, at der er inspiration at hente i et koncept man kunne kalde "The Dogme Way of Doing Business Simple" – eller ”dogmemanagement”, hvor det handler om ledelse uden omsvøb – med fokus på mennesker og autenticitet.

Jeg tror, at fokus og enkelhed kan sætte Cap Gemini Danmark tilbage i førertrøjen.

Lidt perspektivering af vore tal år til dato
For 10 dage siden lukkede vi bøgerne for august, og vi har netop afsluttet vor månedlige opdatering af forecast for de kommende måneder. Som I ved, publicerer vi løbende de aktuelle tal på Arena, og jeg har derfor valgt at stille skarpt på netop disse økonomiske resultater, og perspektivere de tal I finder på Arena.
Recepten for succes i vor forretning er for så vidt meget enkel: Det drejer sig om at sikre tilfredse kunder gennem professionelt og konkurrencedygtigt arbejde, samt glade medarbejdere. Lykkes vi med dette og samtidigt evner at optimere timepris, belægning og spare, hvor det er rationelt – så tjener vi penge.

For de af jer, som normalt ikke beskæftiger sig med de talmæssige forkortelser er her en liste over hvilke tal i finder i oversigten på nettet:

Total Bookings: Værdien af det, vi har indgået kontrakter om at levere til vore kunder = salg 
Total Revenue: Det beløb vi har faktureret vore kunder – alt inklusive (også licenser, freelancere etc.) 
Fees Own Staff: Det beløb vi har faktureret vore kunder for egne konsulentydelser 
GOP before RC: Gross Operating Profit – betyder Operationelt Resultat, dvs. resultat før financielle og særlige udgifter 
GOP after RC: GOP efter vi har afholdt udgifter til afskedigede medarbejdere, men stadig før financielle og særlige udgifter 
ARVE: Assignment Rate Vacation Excluded – et udtryk for debiteringsgrad (hvori ferietiden er ekskluderet) – altså hvor stor en del af vore timer, vi får penge for  
PROR: Productivity Rate. Hvis den er under 100% betyder det, at vi har haft problemer med at gennemføre en leverance, og derfor måttet levere flere timer end oprindeligt kalkuleret – det kalder vi også ”overrun” eller produktionstab 
COR: Charge Out Rate – et udtryk for hvor meget vi får hjem for en times arbejde på en kundeopgave 
Mark–up: Avance per faktureret time 
Headcount: Antal ansatte
Regnearket på Arena indeholder de realiserede tal måned for måned, samt budget. Fra og med august har vi endvidere inkluderet den seneste prognose for hver måned – ”forecast”. Her kan I blandt andet se, at selv om det ikke går, som vi gerne ville, er det i det mindste ikke overraskende for os, og faktisk viser de realiserede tal sig at ligge generelt lidt over vort forecast. Pålidelighed og forudsigelighed er selvklart alfa & omega for os, for selv om vi kun udgør ca. 1,75% af gruppens samlede omsætning skal man huske, at vi tidligere har bidraget med ca. 3% af overskuddet i gruppen – og der skulle vi gerne tilbage til.

Lad os starte med det centrale. Frem til og med august har vi haft et GOP–underskud på ca. 16 mio. DKK fraregnet udgifter til omstrukturering og afskedigelser m.v. (ca. minus 30 mio. DKK når man inkluderer disse engangsudgifter). Det er ikke den performance, der plejer at karakterisere vor udvikling.

En række spørgsmål melder sig sikkert hos flere af jer, når I ser så stort et underskud, så hvad betyder det for os? Kan vi betale vore regninger? Bliver vi overskudsgivende igen? 

Lad mig først slå fast, at vi selvfølgelig skal forbedre vor performance – det har I allerede hørt meget om – og grundlæggende er det meget sjovere og tryggere, når vi tjener penge.

Ja, vi kan godt betale vore udgifter – vi startede året med en tilstrækkelig kassebeholdning til at vi havde lidt og stå i mod med. Samtidig er det her værd at nævne, at netop i en tid som denne er der en indlysende økonomisk fordel ved at være en del af Cap Gemini gruppen – det gør livet lidt tryggere for os alle. 

Ja, vi bliver overskudsgivende igen. Hvis vi kigger lidt på GOP før RC udtrykker den, hvordan driften er efter alle tilpasninger og justeringer er gennemført. Fokuserer vi på udviklingen i dette nøgletal for T1:jan–apr, T2:maj–aug, T3:sept–dec viser udviklingen –10.438, –5.574 og –999 forventet for de sidste fire måneder. Det går altså den rigtige vej – omend det ikke går så hurtigt som flere af os kunne ønske.


Udviklingen i Fees, altså hvor meget vi får faktureret vore kunder, er næsten stabil fra første halvår til andet halvår, henholdsvis H1: 125 mio. DKK, og H2: 123 mio. DKK – altså marginalt lavere for H2. Vor toplinje (omsætning) begynder så småt at være stabil, og dermed er vi forhåbentlig forbi den værste periode. 

Stabilitet er blot ikke godt nok. Vi skal nødvendigvis have vendt udviklingen, og skabe vækst igen. En indikation på dette ses i udviklingen i vort salg/bookings. I første halvår registrerede vi salg for 123,5 mio. DKK mod en samlet omsætning på 155,5 mio. DKK – altså mindre salg end omsætning. Dette medfører reduktion i vor ordrebog, og dermed tilbagegang. Ser vi på outlook for andet halvår er seneste salgsforventning 172,5 mio. DKK mod en forventet omsætning på 148,4 mio. DKK – altså et større salg end omsætning – og dermed en sund udvikling, hvor vi igen begynder at etablere ordrebog. Ordrebog er ligeså vigtig som et sundt morgenmåltid – den giver os noget at tære på.

Som det fremgår af udviklingen i ARVE, så er der en svag positiv tendens at spore fra første til anden halvår. P.t. har vi en "bænk" på lige godt 40 konsulenter – stadig et højt niveau, men forventningerne ser rigtige ud fremadrettet. Bl.a. kan det nævnes, at antallet af ledige konsulenter for blot to uger siden var oppe på 60 konsulenter – så de sidste ugers salgsindsats har båret frugt.

Af COR tallet kan I se, at vi påregner at opnå en lidt lavere gennemsnitspris i andet halvår i forhold til første.  Den væsentligste årsag til det er, at vi i markedet for kompetence– og ressourceforstærkning er nødt til at positionere os med konkurrencedygtige priser. Det er netop indenfor dette ydelsesområde, at Helle's nye salgsteam gennem en målrettet og fokuseret indsats skal revitalisere vor position.

Jeg tror selv på, at vi har set det værste! Nu må vi kigge fremad – og implementere de tiltag, vi har besluttet. Fokuseret og effektivt.  Jeg er jeg sikker på, at hvis vi evner at udnytte vort talent optimalt, så får vi de resultater vi har brug for.

... afslutningsvis en opfordring om at tilmelde dig efterårets fest!
Lad mig afslutningsvis opfordre dem, som endnu ikke har tilmeldt sig efterårsfesten om at gøre det nu. Jeg ved at Claus Højman – og den øvrige festkomite – virkelig har lagt sig i selen for at vi kan få en sjov og dejlig aften sammen. Benyt derfor denne lejlighed til at være sammen med dine lækre kolleger…
Forhåbentlig ses vi.

