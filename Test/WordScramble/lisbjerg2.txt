Lektier på en ny måde

Når skolerne åbner efter sommerferien, er det et lovkrav, at de udbyder lektielæsning, mens eleverne selv må bestemme, om de vil deltage. 

På Lisbjergskolen har de længe diskuteret, hvordan de skulle forholde sig til lektiecafeer - om det skulle være obligatorisk eller frivilligt. 

»Vi har efterhånden strammet skruen mere og mere og bruger nu mange timer på at tilbyde lektiestøtte. Indtil efter et valg er det jo stadig frivilligt, men vi vil gøre os umage for, at alle elever vælger det,« siger skoleleder Lars Wørts. 

Skal det være muligt, må skolen dog tilbyde mere end støtte til lektier. Ifølge Lars Wørts handler det om i højere grad at give børnene mulighed for faglig fordybelse og en anden forståelse af lektier. 

»Det med lektier skal have en anden karakter. Det skal ikke bare handle om, at »nu skal jeg have overstået det her«. Det skifte kræver voksne med en faglig viden,« siger han.

Undervisning ved både lærere og pædagoger er også et led i den nye folkeskolereform, som både lærere og ledelse har arbejdet med på Lisbjergskolen. 

De ansatte arbejder i tre selvstyrende teams fordelt på de yngste, mellemste og ældste klasser, og der er et tæt samarbejde mellem både pædagoger og lærere på alle årgangene på tværs af skoleundervisning og skolefritid.

»Når reformen understreger, at de forskellige faggrupper skal samarbejde, bekræfter det os jo bare i, at det, vi har gjort i mange år, er rigtigt,« siger Lars Wørts.
